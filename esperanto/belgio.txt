
[Kaŝi]
Logo banner-600-t.png
Konkurso VikiPrintempo en Vikipedio kaj Vikivojaĝo!
Verku artikolojn pri Centra kaj Orienta Eŭropo kaj gajnu valorajn premiojn!
(1a de Aprilo - 31a de Majo)
Sekvu ĉe Facebook F icon.svg Vikivojaĝon kaj F icon.svg Vikipedion
Belgio
Jump to navigationJump to search
Koninkrijk België 
Royaume de Belgique 
Königreich Belgien
Reĝlando Belgio
Detaloj
Detaloj
Detaloj	Detaloj
Nacia himno: La Brabançonne
Nacia devizo: Eendracht maakt macht (nl)
L'union fait la force (fr)
Einigkeit macht stark (de)
(Unueco donas forton)
Lokigo
Bazaj informoj
Ĉefurbo	Bruselo
Oficiala(j) lingvo(j)	nederlanda lingvo, franca lingvo, germana lingvo
Plej ofta(j) religio(j)	katolikoj (75%), protestantoj (22%), 4 aliaj rekonataj religioj
Areo 
 % de akvo	30,528 km²
6,2 %
Loĝantaro	11 150 516
Loĝdenso	336 loĝ./km²
Horzono	Mezeŭropa tempo
Interreta domajno	.be
Landokodo	BEL
Telefona kodo	+32
Plej alta punkto	Signal de Botrange
Plej malalta punkto	nekonata valoro
Politiko
Politika sistemo	konstitucia monarkio
Ŝtatestro	Filipo la 1-a de Belgio
Ĉefministro	
Charles Michel
Nacia tago	21a de julio
Sendependiĝo	en 1830 de Nederlando
Ekonomio
Valuto	eŭro (EUR)
Esperanto-movado
Landa E-asocio	Esperanto-movado en Belgio
v • d • r
Information icon.svg
La Reĝlando Belgio aŭ Belgujo (nederlande Koninkrijk België; france Royaume de Belgique; germane Königreich Belgien) estas ŝtato lokita en Okcidenta Eŭropo. Belgio estas ĉirkaŭita de Nederlando, Germanio, Luksemburgio kaj Francio, kaj ĝi estas unu el la fondintaj membroj de la Eŭropa Unio.

Belgio enhavas pli ol dek milionojn da loĝantoj sur malgranda teritorio, proksimume 30 000 km². La Belgoj estas ĉefe Flandroj (pli ol ses milionoj), sed ekzistas ankaŭ grava malplimulto da franclingvanoj (kvar milionoj, inter kiuj tri kvaronoj estas Valonoj) kaj eĉ malgranda germanlingva komunumo. Ĉar Belgio estas trapasita de la kultura limo inter la ĝermana kaj la latinida Eŭropoj, ĝi estas same dividita lingvistike. Du precipaj lingvoj estas parolitaj en Belgio : la nederlanda lingvo estas precipe uzita norde en Flandrio, kaj la franca lingvo regas Valonion plisude. La belga ĉefurbo, Bruselo, estas oficiale dulingva, kvankam plimulto el ĝiaj loĝantoj parolas la francan. Tiu lingva diverseco ofte kreis politikajn aŭ kulturajn konfliktojn, kaj estas responda pri la komplika registara sistemo aŭ la riĉa historio de la ŝtato.

La vorto « Belgio » devenas de la latina nomo de la plejnorda parto de romia Gaŭlo, la Gallia Belgica, tiel nomita pro loka grupo da keltaj triboj, la Belgoj. Malnovtempe, Belgio estis nur parto de la Nederlandoj, kiu ankaŭ entenis Nederlandon, Luksemburgion kaj kovris teritorion pli grandan ol la aktuala Benelukso. Ekde la fino de Mezepoko ĝis la 17-a jarcento, la regiono estis prospera komerca kaj kultura centro. Ĝis la belga revolucio, Belgio (tiam Hispana Nederlando) plie spertis multajn batalojn inter la grandaj eŭropaj ŝtatoj. Pli freŝdate, Belgio fariĝis fondinta membro de la Eŭropa Unio : ĝi eĉ gastigas la ĉefinstituciojn de tiu ĉi, samkiel multajn aliajn internaciajn organizaĵojn kiel NATO.


Enhavo
1	Provincoj
2	Ĉefaj urboj
3	Historio
4	Geografio, klimato kaj medio
5	Transporto
6	Politiko
6.1	La Komunumoj
6.2	La Regionoj
7	Ekonomio
7.1	Agrikulturo kaj bestobredado
8	Ceteraj informoj
9	Kelkaj famaj belgoj
10	Eksteraj ligiloj
11	Vidu ankaŭ
12	Referencoj
Provincoj[redakti | redakti fonton]
Flandrio konsistas el la provincoj
Okcidenta Flandrio, Orienta Flandrio, Antverpeno, Limburgo, Flandra Brabanto;

Valonio konsistas el la provincoj
Valona Brabanto, Henegovio, Namuro, Lieĝo, Luksemburgio

la Brusela Ĉefurba Regiono apartenas nek al Flandrio, nek al Valonio. Estas aparta, dulingva regiono; iel provinco en si mem.
Ĉefaj urboj[redakti | redakti fonton]
Flandrio: Antverpeno, Bruĝo, Gento kaj Loveno
Valonio: Charleroi - Karloreĝo, Lieĝo kaj Namuro
Bruselo, kie i.a. troviĝas la sidejo de la Eŭropa Parlamento
Historio[redakti | redakti fonton]
Vidu ankaŭ : Historio de Belgio

Belgio estis iam kelta teritorio konkerita de Julio Cezaro por la Romia Imperio. Poste estis parto de la imperio de Karolo la Granda kaj poste estis aro da graflandoj inter Francio kaj Nederlando, poste teritorio apartenanta al Hispanio, al Aŭstrio kaj al Nederlando.

La Guberniestro (nederlande Landvoogd au Gouverneur-Generaal) estis reganto de la Habsburga Nederlando (proksimume la teritorio de la hodiaŭaj Belgio kaj Luksemburgo, komence ankaŭ Nederlando) kiel reprezentanto de la monarĥo - la duko de Burgonjo ĝis 1549, la reĝo de Hispanio 1556-1706, kaj la arkiduko de Aŭstrio 1716-1794.

Post la franca okupado kreiĝis la reĝlando Nederlando en 1815, reunuigante ĉiujn malaltajn landojn en la Reĝlando de la Unuiĝintaj Nederlandoj aŭ Unuiĝinta Reĝlando de la Nederlandoj kiu ekzistis de 1815 ĝis 1831 (1839) kiel kunigo de teritorioj kiuj nun estas an la aktualaj Nederlando, Belgio kaj Luksemburgio. Tiu ĉi ŝtato, ofte ankaŭ simple nomata „Reĝlando de la Nederlandoj“, konsistis el la iamaj Aŭstraj Nederlandoj en la sudo kaj la antaŭa Respubliko de la Sep Unuiĝintaj Provincoj (1795–1806: Batava Respubliko, 1806–1810: Reĝlando Holando) en la nordo. Oni intencis starigi vivopovan ŝtaton norde de Francujo kaj okcidente de Prusujo, kiu kiel kontraŭpezo rezistu eblajn novajn ambiciojn francajn ĉi-direkten, sed ankaŭ prusan-germanan entrudiĝon al la flandra marbordo. La lando ekzistis, ĝis la sudaj provincoj sin disigis dum la Belga Revolucio en 1830 por fondi la ŝtaton Belgujo. La tiama reĝo, Vilhelmo I de la Nederlandoj, nur akceptis tion oficiale en 1839.

La Belga registaro en Londono (en franca: Gouvernement belge à Londres, en nederlanda: Belgische regering in Londen), konata ankaŭ kiel registaro Pierlot la 4-a, estis la Belga registaro en ekzilo inter oktobro 1940 kaj septembro 1944 dum la Dua Mondmilito kaj la okupacio de la lando fare de Nazia Germanio. La registaro estis triparta, kun ministroj el katolika, liberala kaj labor-partioj.

La Belga rezistado aŭ Belga rezistomovado (en franca: Résistance belge, en nederlanda: Belgisch verzet) kolektive referencas al la rezistomovadoj kiuj opoziciis kontraŭ la Germana okupacio de Belgio dum la Dua Mondmilito. Ene de Belgio, la rezistado estis fragmentita en granda nombro de apartaj organizoj, dividitaj laŭ regionaj kaj politikaj instancoj.

De 1945 Belgio estas centro de eŭropa kunlaborado (Benelukso, Eŭropa Konsilio, NATO, Eŭropa Unio). En 1980 estis kreataj regionaj strukturoj de ŝtatadministrado por Bruselo, Flandrio kaj Valonio. En 1994 oni adoptis novan konstitucion.

Geografio, klimato kaj medio[redakti | redakti fonton]
Vidu ankaŭ : Geografio de Belgio - Listo de urboj de Belgio


Bruselo, Antverpeno, Gento, Charleroi, Lieĝo, Bruĝo kaj Namuro estas la sep plej grandaj urboj de Belgio, kun pli ol 100 000 loĝantoj.
Belgio, malgraŭ malgranda teritorio (apenaŭ 30 528 km²), enhavas tri ĉefajn geografiajn regionojn : la marborda ebenaĵo nordokcidente, la centra plataĵo kaj la montĉeno Ardenoj sudoriente. La marborda ebenaĵo konsistas precipe el sablaj dunoj kaj polderoj : polderoj estas landareoj, proksimaj al la marnivelo aŭ eĉ sub tiu ĉi, kiuj estis kaptitaj el la maro per la konstruo de digoj kaj de kampoj drenitaj per kanaloj. La dua geografia regiono, la centra plataĵo, situas pli interne en la lando. Ĝi estas milde ascendanta areo kun multaj fruktodonaj valoj, irigaciitaj de pluraj riveroj. Tie oni povas ankaŭ trovi pli firmajn landojn, inkluzive de kavernoj aŭ malgrandaj krutejoj.


Pejzaĝo de Altaj Marĉoj, en Ardenoj.
La tria geografia regiono, nomita la Ardenoj, estas pli malglata ol la aliaj. Ĝi estas densa arbara plataĵo, tre ŝtonetoplena kaj netaŭga por agrikulturo, kaj ĝi etendiĝas ĝis norda Francio. Tiu regiono gastigas plejmulton el la belga sovaĝa faŭno. La plej alta loko de Belgio, la Signalo de Botrange, ankaŭ troviĝas tie, kun nur 694 metroj.

La klimato de Belgio estas mara kaj mezvarma. La lando spertas gravan pluvoprecipitadon ĉiusezone. La averaĝa temperaturo estas ĉirkaŭ 3°C en januaro, kaj 18 °C en julio. La averaĝa pluvoprecipitado estas 65 milimetroj en januaro, kaj 78 milimetroj en julio.[1] Tra Belgio fluas interalie la riveroj Skeldo kaj Mozo.

Kaŭze de ĝia alta loĝdenso (la plej granda en Eŭropo) kaj de ĝia situo je la centro de Okcident-Eŭropo, Belgio spertas gravajn ekologiajn problemojn. Raporto en 2003 taksis ke la akvo de la belgaj riveroj estis la plej poluita en Eŭropo, kaj eĉ la plej nebona inter la 122 ekzamenitaj ŝtatoj.[2]

Transporto[redakti | redakti fonton]
En Belgio la vojreto estas la plej densa de la mondo. Ĝi havis en 2009 reton de 152 000 km, kio signifas 5 km da vojo en ĉiu kvadrata kilometro[3].

Belgio havas tre densan trajnreton per kiu vi povas atingi la plej multajn lokojn[4], ne malofte ankaŭ en kombino kun aliaj transportiloj (bicikloj, busoj).

Politiko[redakti | redakti fonton]

la Palaco de la Nacio en Bruselo, Belgio, sidejo de la Belga Federacia Parlamento.

La Komunumoj de Belgio: flava - flandra, ruĝa - valona, blua - germanlingva
Tradicie Belgio estas Reĝolando, demokratia kaj federacia ŝtato. La leĝodara povo estas en la Belga Federacia Parlamento La plenuma povo estas en la ministraro. Laŭ la Belga konstitucio, la Reĝo de Belgio teorie prezidas la Konsilantaron, sed tio ne okazis fakte el 1957. La sidejo de la plej altaj tribunaloj en Belgio estas en la Palaco de Justico de Bruselo.

La federacia ŝtato konsistas socie, kulture, politike kaj sociologie precipe el du grandaj komunumoj, nome la flandroj (nederlandlingvanoj) kaj la valonoj (franclingvanoj). Ĝis la jaroj 1930 la franca lingvo estis la sola oficiala lingvo de la lando. La flandroj protestis kontraŭ tio [5] kaj post pluraj ŝtataj reformoj Belgio en 1993 iĝis federacio. Flandrio tuj kunfandis siajn instituciojn (komunumo kaj regiono), tiel ke ekzistas nur unu Flandra Parlamento kaj unu Flandra Registaro. La franclingvanoj gardis ĉion aparte.

La Komunumoj[redakti | redakti fonton]
la Flandra Komunumo (ankaŭ nomata "Nederlandlingva Komunumo")
la Franca Komunumo
la Germanlingva Komunumo
La Regionoj[redakti | redakti fonton]
la Flandra Regiono
la Valona Regiono
la Brusela Ĉefurba Regiono
Ekonomio[redakti | redakti fonton]
La Belga-Luksemburga Ekonomia Unio de 1922 proksime ekonomie interligis la najbarajn ŝtatojn Belgio kaj Luksemburgio inter alie per valuta unio de la la belga kaj luksemburga frankoj (ĝis la enkonduko de komuna valuto Eŭro en 2002); ĝi estis antaŭŝtupo por la unio Benelukso.

Agrikulturo kaj bestobredado[redakti | redakti fonton]
Belga (ĉevalo)

Ceteraj informoj[redakti | redakti fonton]
Estas ankaŭ minoritato, kiu parolas la germanan en la orienta parto de Belgio (Eupen, Malmedy).

Eksporto: fero, ŝtalo, tekstilaĵo, naftokemiaĵoj, plasto.

MEP: totala - 272 mlrd $, persona - 24.710 $.

Monunuo: Eŭro (€ aŭ EUR) ekde la 1-a de januaro 2002; la malnova monunuo estas la Belga franko

Organizoj: UN (1945), NATO, EU

Kelkaj famaj belgoj[redakti | redakti fonton]
Petro Paŭlo Rubens
Maurice Maeterlinck, literatura Nobelpremiito
Gustave Rolin-Jacquemyns
Jacques Brel, kantisto
Kim Clijsters, tenisulino
Patro Damiano, misiisto kaj fama pro helpado al lepruloj
Justine Henin, tenisulino
Helmut Lotti, kantisto
René Magritte, pentristo
Eddy Merckx, biciklisto
Germain Pirlot, esperantisto kaj elpensinto de la vorto Eŭro por la eŭropa monuno
Benoît Poelvoorde, aktoro
Georges Remi (aŭ Hergé), desegnisto de Tinĉjo
Jean-Claude Vandamme, aktoro
Adolphe Sax, la inventisto de la saksofono
Georges Simenon, verkisto
Salvatore Adamo, kantisto
Eksteraj ligiloj[redakti | redakti fonton]
esperante Informoj pri Belgio en la vikio de UEA
Filmeto Belgio en movo
(angla) Famaj belgoj
Oficialaj paĝoj de la belga federacia registaro
Belgio ĉe la Projekto por Malferma Katalogo
Kern.Punkto O Info : podkasto pri Belgio
Vidu ankaŭ[redakti | redakti fonton]
Belgio en la Vikimedia Komunejo (Multrimedaj datumoj)
Kategorio Belgio en la Vikimedia Komunejo (Multrimedaj datumoj)
Esperanto-movado en Belgio
Listo de belgaj reĝoj
Eŭropa Unio
Reĝa Donaco (Belgio)
Referencoj[redakti | redakti fonton]
↑ Eurometeo: meteo en Bruselo
↑ Sewage-laden Belgian water worst in world, New Scientist
↑ Gazet van Antwerpen, 2009-03-21, p. 10.
↑ (Esperanto) Kiel trajne vojaĝi en Belgio?, Verdaj Soltoj, la 8-a de junio 2017.
↑ Vidu ekzemple La Flandra Movado
[Montri]
v • d • r
Membroŝtatoj de la Eŭropa Unio
[Montri]
v • d • r
Nord-Atlantika Alianco
[Montri]
v • d • r
Ŝtatoj en Eŭropo


Ĉi tiu artikolo plenumas laŭ redaktantoj de Esperanto-Vikipedio kriteriojn por leginda artikolo.
Leginda artikolo
Ĉi tiu artikolo estas akceptita en la listo de legindaj artikoloj.
Weeks featured article.png
Tiu ĉi artikolo estis artikolo de la semajno en la 01-a semajno de la jaro 2013.
Kategorio: Belgio | [+]
Navigada menuo
Ne ensalutintaDiskutoKontribuojKrei kontonEnsaluti
ArtikoloDiskutoLegiRedaktiRedakti fontonVidi historionSerĉi

Ĉefpaĝo
Komunuma portalo
Diskutejo
Aktualaĵoj
Lastaj ŝanĝoj
Novaj paĝoj
Hazarda paĝo
Helpo
Donaci
En aliaj projektoj
Vikimedia Komunejo
Vikinovaĵoj
Presi/elporti
Krei libron
Elŝuti kiel PDF
Presebla versio
Iloj
Ligiloj ĉi tien
Rilataj ŝanĝoj
Alŝuti dosieron
Specialaj paĝoj
Konstanta ligilo
Informoj pri la paĝo
Vikidatumoj‑ero
Citi ĉi tiun artikolon
Aliaj projektoj
Vikimedia Komunejo
Vikimedia Komunejo

En aliaj lingvoj
Беларуская
Kaszëbsczi
Deutsch
English
Lietuvių
Polski
Русский
Ślůnski
Українська
251 pliaj
Redakti ligilojn
Ĉi tiu paĝo estis lastafoje redaktita je 13:45, 7 feb. 2019.
La teksto disponeblas laŭ la permesilo Krea Komunaĵo Atribuite-Samkondiĉe 3.0 Neadaptita; eble aldonaj kondiĉoj aplikeblas. Vidu la uzkondiĉojn por detaloj.
Regularo pri respekto de la privatecoPri VikipedioMalgarantiojProgramistojDeklaro pri kuketojPoŝtelefona vido
Wikimedia Foundation Powered by MediaWiki
